Referaatti artikkelista “Is Design Dead?” (Martin Fowler 2004)

Ohjelmistojen suunnittelussa käytetään nykyään useimmin evolutiivista suunnittelua, jossa suunnittelua tehdään sitä mukaa kuin ohjelmistoa rakennetaan. Ongelmana tässä menetelmässä on se, että koodista voi tulla vaikeasti muokattavaa kun ohjelman rakennetta koskevat päätökset tehdään aina tietylle ominaisuudelle kerrallaan. Toinen tapa suunnitella ohjelmistoja on ollut yksityiskohtaisten suunnitelmien laatiminen etukäteen mm. UML-kaavioiden ja mallien avulla. Tässä menetelmässä ongelmia on aiheuttanut suunnittelun ja toteutuksen erottaminen toisistaan, sekä kesken projektin vaihtuvat vaatimukset ohjelmiston toiminnallisuuden suhteen. Ohjelmistojen muutoskäyrä kuvaa sitä, miten muutosten tekeminen muuttuu projektin edetessä yhä kalliimmaksi. XP:ssä oleellista on pyrkiä loiventamaan käyrää siten, että evolutiivinen suunnittelu toimii. Tämä onnistuu testauksella, jatkuvalla integroinnilla sekä refaktoroinnilla. Tärkeää on yksinkertainen suunnittelu, jossa ei toteuteta ominaisuuksia ennen kuin niitä todella tarvitaan. Pyrkimyksenä on huolehtia, että testit menevät läpi, toisto minimoidaan ja koodi on mahdollisimman selkeää ilman ylimääräisiä luokkia tai metodeita. Arkkitehtuuria voidaan myös miettiä etukäteen, mutta yksinkertaisuuden periaatetta noudattaen. Erilaisia kaavioita hyödynnetään lähinnä kommunikaatiossa. Tärkeää on pitää huoli siitä, että tehdyt päätökset voidaan tarvittaessa perua ilman suuria kustannuksia. 